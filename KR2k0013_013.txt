# -*- mode: mandoku-view; -*-
#+TITLE: 吳郡志
#+DATE: 2015-08-24 22:39:06.658439
#+PROPERTY: ID KR2k0013
#+PROPERTY: BASEEDITION WYG    
#+PROPERTY: JUAN 卷十三
<pb:KR2k0013_WYG_013-1a>¶
欽定四庫全書¶
　吳郡志巻十三　　　　　宋　范成大　撰¶
　　祠廟下¶
包山廟在吳縣西南一百里¶
土山卜將軍廟在崑山縣頃於山下菜圃朱四家得斷¶
　碑云唐卜府君墓府君諱真碑字雖漫漶多闕文尚¶
　可辨然無將軍之號¶
三髙祠在吳江縣垂虹橋南即王氏臞庵之雪灘也昔¶
<pb:KR2k0013_WYG_013-1b>¶
　堂在垂虹南圮極偏仄乾道三年縣令趙伯虚徙之¶
　雪灘三髙者范蠡張翰陸龜䝉也此祠人境俱勝名¶
　聞天下(祝鎰三髙記易稱知幾其神乎君子見幾而/作不俟終日須之則後矣是維成功之下不)¶
　(可以久居亡道之人不可與久處兵亂之世不可以/茍仕知斯三者則知㡬矣遲之其殆危乎昔者越相)¶
　(范君既苦身勠力與勾踐深謀踰二十年滅吳霸越/用復㑹稽之恥謂大功之下難以久居暨還返國遽)¶
　(書謝王去之乗輕舟浮五湖莫知其所終極而大夫/種沈吟不時決卒用誅死厥後七百有餘歳晉有張)¶
　(季鷹自吳入洛方時齊王冏専權怙已署君東曹掾君/知其不終難與獨處慨千里之羈宦臨秋風而長懐)¶
　(託興菰鱸促駕告歸無何冏敗又後五百有餘歳唐/有陸魯望當咸通乾符間寇亂方殷隱身自放扁舟)¶
<pb:KR2k0013_WYG_013-2a>¶
　(蓬席翛然笠澤甫里間時號江湖散人辟署無所從/徴命無所答優游自終竟全亂世如三先生可謂知)¶
　(㡬君子哉雖地異時殊黙語不同然去而自全咸遂/其髙致均也吳江邑地瀕帶具區舊有長橋横絶江)¶
　(湖之間脩檻浮梁植立千柱電埏濎濙蜿如長虹巨/浸浮空涵泳星日包山洞庭如在天外風㠶島樹滅)¶
　(没煙際東西行者以為三呉遊觀之偉好事者又寫/䲭夷子皮之像配以江東步兵甫里先生立祠橋梁)¶
　(之上榜曰三髙盖其平生所遊居也貞風素烈尚凛/然山間可想聞而概見歳庚申秋七月初吉括蒼祝)¶
　(鎰與大梁人趙九齡置酒橋亭悲歌望遠舉觴釃江/慷慨言曰去危即安夫人而願之然皆反焉者何哉)¶
　(知㡬者鮮也雖並世同交如大夫種功非不多也顧/常侍材非不周也鹿門子學非不掞也或死憂而辱)¶
　(何也居成功處亡道仕亂世黽勉畏去識之卑也其/視知㡬者逺矣惟鴟夷子道大功宏百世師仰而張)¶
<pb:KR2k0013_WYG_013-2b>¶
　(陸二子羸然山澤之臞像而配之㡬不倫矣豈不曰/亟隱亟去身名俱全以是為同曰三髙云者豈異稱)¶
　(哉後之君子茍寵禄之是耽發機之禍忽忘不戒聞/三髙之風仰三髙之像庶少警乎不然涉斯流也登)¶
　(斯梁也其無媿乎後將有悔乎其無悔乎始橋之置/於慶厯歳中建炎初載北兵南牧并及祠宇火之無)¶
　(餘後六年當紹興癸丑歳今呉郡楊居同與今御史/單父祝君師龍為邑尉盖因其廢址實剏而新之復)¶
　(立祠如故云謹記范成大三髙祠記乾道三年二月/吳江縣新作三髙祠成三髙者越上將軍姓范氏是)¶
　(為䲭夷子皮晉大司馬東曹掾姓張氏是為江東步/兵唐贈右補闕姓陸氏是為甫里先生三君生不並)¶
　(世而䲭夷子皮又嘗一用人之國功大名顯而去之/季鷹魯望蕭然臞儒使有為於當年其所成就固不)¶
　(可隃度要皆以得道見微脱屣天刑清風峻節相望/於松江太湖之上故天下同髙之而吳江之人獨得)¶
<pb:KR2k0013_WYG_013-3a>¶
　(奉蒸嘗以夸於四方若曰此吾東家丘云爾邑大夫/趙伯虛以故祠偪陋將改作鄉老王份獻其地雪灘)¶
　(乃築堂其上告遷而奠焉且屬諸石湖范成大為之/辭噫不有君子其能國乎今乃自放寂寞之濱掉頭)¶
　(而弗顧人又從而以為髙此豈盛際之所願哉後之/人髙三君之風而跡其所以去為世道計者可以懼)¶
　(矣至於豪傑之士或肆志乎軒冕宴安留連卒悔於/後者亦將有感於斯堂而成大何足以述之然屈平)¶
　(既從彭咸而桂叢之賦猶招隠士疑若隠處林薄不/死而仙況如三君蟬蛻溷濁得全於天者嘗試倚楹)¶
　(而望水光浮天雲日下上風颿煙蓬飄忽晦明意必/往來其間成大亦何足以見之姑效小山作歌三章)¶
　(以招焉遂從而歌之曰若有人兮扁舟撫湖海兮遠/遊衆芳媚兮髙丘忽獨君兮不可留長風積兮浪波)¶
　(白蕩摇空明兮南北一色鏡萬里兮鞭魚龍列星剡/剡兮其下孤篷眇顧懐兮斯路與凉月兮入滄浦戰)¶
<pb:KR2k0013_WYG_013-3b>¶
　(争蝸角兮昨夢一笑水雲得意兮垂虹可以檥櫂仙/之人兮夀無期樂哉垂虹兮去復来載歌曰若有人)¶
　(兮横大江秋風起兮歸故鄉鴻㝠飛兮白鷗舞吳波/鱗鱗兮而在下嗟人胡為兮天地四方美無度兮吾)¶
　(之土膾脩鱸兮雪霏登菰蓴兮芼之水仙嬪兮胥命/君可望兮不可追頫倒景兮揮碧寥娭燕息兮江之)¶
　(臯菉蘋堂兮廡杜若一杯之酒兮我為君酌又歌曰/若有人兮北江之渚披雲而晞兮頮烟雨菊莎兮杞)¶
　(棘歳晼晚兮何以續君食偭五鼎兮腥腐羞三泉兮/終古千秋風露兮歸来故墟月明無人兮蒼石與語)¶
　(牛宫洳兮生蒲荷潮西東兮下田一波訪南徑兮鄰/曲山川良是兮丘壠多稼九畹兮今其刈聊舂容兮)¶
　(兹里是歳六月既望書遺邑人使習以侑祠伯虛請/遂以為記程俱三髙堂詩序蠡位越相祿萬鍾去之)¶
　(如涕唾則後世角毛銖之得冒坎擭而不省者可以/少沮翰進退無必隨時而保身則出處之意得託菰)¶
<pb:KR2k0013_WYG_013-4a>¶
　(鱸以示好又何深哉龜䝉江湖一匹夫然於其不合/雖埶位無加也其交如皮日休終見殺於賊巢彼獨)¶
　(挺然玉峙無一釁可指擿與夫攫金挟炭之夫盖萬/萬矣夫左手據圗籍右刃掠其吭雖㝠憃不為也揣)¶
　(是而求之輕重得矣然世固有抱利權逐勢位死不/反顧為天下僇笑者幾何人哉其於輕重未思是又)¶
　(出㝠憃者之下也然則是三子者祠而旌之實可以/訓元符二年呉江縣立三子者像明年三月甲子安)¶
　(於祠堂令率僚佐拜而奠之某謂俗奔競久矣冀得/守道自重確乎不可拔足以風百里而驅天下者將)¶
　(矯浮俗而歸之庶㡬清節之為貴何望之而未見抑/有之而未聞邪今居是邑仰三子之志意其知時而)¶
　(退不迷於出處之道盖君子之所悦聞也凡我同志/其系之以詩李華䲭夷子皮贊龍蟠幽谷非時則伏)¶
　(蟬蛻髙枝飲露而飛進如風行退若雲歸冥冥其㡬/赫赫其規於越霸興强吳蕩夷功成不居先生𫝊之)¶
<pb:KR2k0013_WYG_013-4b>¶
　(蘇軾書三賢畫詩誰將射御教吳兒長笑申公為夏/姬却道姑蘇有麋鹿更憐夫子得西施右范蠡浮世)¶
　(功名食與眠季鷹真得水中仙不須更説知㡬早直/為鱸魚也自賢右張翰千首文章二頃田囊中未有)¶
　(一錢看却因養得能言鴨驚/破王孫金彈丸右陸龜䝉)¶
煥靈廟在常熟縣破山唐咸通中所建龍堂也本朝政¶
　和二年賜今額五年加賜宣恵侯(龍堂記禮山林川/谷丘陵能生雲為)¶
　(風雨見怪物皆曰神若然者龍亦能為風雨見怪物/則其澤之在民厚矣神而祀之又宜矣常熟澤國也)¶
　(風雨怪物日作于民有在其地者苟祀之至被其利/祀之不至民受其禍汝南周君為令之初年夏且旱)¶
　(禜其神于破山之上果應以應君曰受其賜徒禜以/報不可也於是命工以土木介其象為室以䕃之著)¶
<pb:KR2k0013_WYG_013-5a>¶
　(之於典用潔其祀於是風雨時怪物止水旱不為厲/連歳以穰其神之澤乎君之祀乎凡雩者春秋之道)¶
　(皆書之勤民之祀也君為其祠已乞文其事日休嘉/其為志在民故從之咸通十三年二月十九日前攝)¶
　(嶺南東道節度巡官試祕書省校書郎皮日休記新/建煥靈宣恵侯廟記政和二年漕臺以常熟龍祠祈)¶
　(禱感應之實聞于朝越明年制曰可宜賜煥靈廟為/額邑人以爵號未崇無以昭神貺後二年縣以狀列)¶
　(於府府言於部刺史遂復保奏焉制曰可特封宣恵/侯於是縣大夫率佐官祗奉休命宣于祠下而邑之)¶
　(士女雲集將退咸告丞魯詹曰侯之廟宇君與縣大/夫謀之侯之封秩君與縣大夫請之今堂宇將畢而)¶
　(綸誥適班盍記之以侈其事惟侯之祠舊在破山興/福之澗上父老相𫝊其誕育之異肇自梁武之初我)¶
　(宋龍興妙選守令為民師帥太平興國中蔣侯文懌/來宰是邑距天監㡬五百歳矣時積潦泛漲躬禱於)¶
<pb:KR2k0013_WYG_013-5b>¶
　(侯不移晷雲斂而霽歳則大穫乃迎侯與聖母之像/歸于頂山夀聖之西偏是日白龍示見盤旋冢上彩)¶
　(雲之瑞焜燿山間迄今又㡬一百有四十載矣邑人/乃相與作廟于山腰龍池之上侯之先壟在焉經厯)¶
　(若是之久始克成兹豈偶然哉佳城峩峩方沼灔灔/峰巒疊秀囘抱如翼長江浩蕩沃野曼衍左則福嶺)¶
　(狼巖右則虎丘昆玉遥岑寸碧列岫横翠雲煙之祥/疑在仙島氣象之偉實冠吳中觀侯之初以神力遷)¶
　(葬而隂陽家流咸謂勝地今新廟奕奕實下瞰焉庸/詎知其非侯之意哉政和五年十一月庚辰既望侯)¶
　(之告下十二月朔廟前後殿成若門墉廊廡盖將有/待於来者焉政和五年十一月日文林郎知平江府)¶
　(常熟縣丞/魯詹撰)¶
東嶽廟在常熟縣福山鎮(重修嶽廟記維我宋真宗皇/帝東幸泰山告功于天大修)¶
<pb:KR2k0013_WYG_013-6a>¶
　(封禪禮泰山之神顯冊褒嘉位號崇隆得非衛社稷/福生靈運功烈於冥冥之際宜有所報稱歟是故四)¶
　(方萬里不以道塗為勞往奉祀事往往規模岱嶽立/為别廟多矣然未有盛於姑蘇之福山也福山廟經)¶
　(始於至和之中垂六十年樓殿門廊并諸從舍巍然/而輪奐江淮閩粤水浮陸行者各獻其所有以效歳)¶
　(時来享之誠上祝天子萬夀且以祈豐年以後保其/家凡有求必禱焉率以類至號曰會社簫鼓之音相)¶
　(屬於道不知幾千萬人不及之乎太山則之福山焉/福山臨江海上巋焉蓊鬱岡巒環囘殆亦勝地父老)¶
　(云肇祀之日有幅畫乗潮水至乃嶽神像也居民得/之欽事而加信焉山初號覆釜盖因其形似後易名)¶
　(福山廟據其上遂為遠邇祈福之地豈偶然哉/政和七年八月乙亥鄉貢進士崑山魏邦哲記)¶
陽山靈濟廟在澄照寺傍白龍母廟也無碑碣可攷有¶
<pb:KR2k0013_WYG_013-6b>¶
　僧祖照者以父老相𫝊述其事於壁云東晉隆安中¶
　山下居民繆氏家有女及笄出行風雨暴至天地陡¶
　暗避於今所謂龍塘之側俄有一白衣老人語女曰¶
　氏族為誰居何所女答姓繆指山之西曰我家舍於¶
　陽山三峰之下家有父母老人曰天色如此吾無所¶
　歸欲假館待旦而前可乎女曰當告父母老人强之¶
　再三遂首肯語竟遽失老人所在女歸有姙父母惡¶
　之逐出丐食鄰里眀年三月十八日至今所謂龍塚¶
<pb:KR2k0013_WYG_013-7a>¶
　之上産一肉塊居民怪之驚棄水中倐焉塊破化而¶
　為龍夭矯母前若有所告其母驚絶於地即有風雨¶
　雷電飛沙折木咫尺不辨人物之異既開霽但見白¶
　龍昇騰而去衆乃厚葬其母自後累降巫語始祠之¶
　於山巔而雨暘失候祈禱必應太平興國間建廟於¶
　山南曹巷熙寧九年遷于澄照寺之東隅建炎間主¶
　僧覺眀復一新之相𫝊龍子分職瀟湘每歳是日必¶
　歸山間風雨凄冷人以為龍子誕日云過是山中方¶
<pb:KR2k0013_WYG_013-7b>¶
　有春意其去也或變怪之狀見於雲間紹興十九年¶
　六月某日犇雲靉靆起於是山俄頃盲風驟雨大作¶
　龍自郡城過捲去女牆數百丈居人余氏家小亭吸¶
　入雲中又有負販者被吸復墮而無傷焉又云昔有¶
　白鬚老人至鎮江江步買船自云從長沙來與船人¶
　錢十千先付五千餘錢約至蘇州陽山看親處還登¶
　舟即令篙工悉睡日暮抵許市上㟁去盖已三百六¶
　十里矣舟人至山下尋覓值風雨大作避於廟中於¶
<pb:KR2k0013_WYG_013-8a>¶
　像前得錢五千方悟神龍之歸乃以錢設僧供辭謝¶
　而去比歳祈龍母屢應大吏以聞紹興二十九年四¶
　月詔賜靈濟廟為額乾道四年告下封顯應夫人¶
靈濟廟在府東南舊五龍堂也淳熙十年秋大旱郡守¶
　耿秉即設㕔作祈雨道場設行雨龍王位於東西序¶
　有蜥蜴見於香案果飣之上蜿蜒不去終日雲合秉¶
　以杯珓祈之若有靈異已而大雨三日具以事聞詔¶
　賜靈濟廟為額¶
<pb:KR2k0013_WYG_013-8b>¶
甫里廟甫里在長洲縣東南五十里鄉人祠陸龜䝉於¶
　此至今不廢¶
黄姑廟在崑山縣東二十六里地名黄姑父老相𫝊嘗¶
　有牽牛織女星精降焉女以金箆劃河河水湧溢今¶
　村西有百沸河鄉人異之為立祠舊列牛女二像後¶
　人去牽牛獨祠織女禱祈有應歳七夕鄉人醵集廟¶
　下占事無毫釐差舊有廟記今亡之案荆楚歳時記¶
　牽牛謂之河鼓後人訛為黄姑然古樂府有云黄姑¶
<pb:KR2k0013_WYG_013-9a>¶
　織女時相見李太白詩黄姑與織女相去不盈尺則¶
　指牽牛為黄姑李後主詩乃云迢迢牽牛星杳在河¶
　之陽粲粲黄姑女耿耿遥相望又以織女為黄姑事¶
　久愈訛矣¶
　¶
　¶
　¶
　¶
<pb:KR2k0013_WYG_013-9b>¶
　¶
　¶
　¶
　¶
　¶
　¶
　¶
　吳郡志巻十三¶
